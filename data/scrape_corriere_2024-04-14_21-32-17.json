[
    {
        "URL_article": "https://www.corriere.it/esteri/24_aprile_14/rappresaglia-iran-incursione-risultati-modesti-show-forza-69681080-fa3f-11ee-ba6a-99e730c8c30b.shtml",
        "title": "L\u2019attacco dell\u2019Iran ha superato la linea rossa: \u00e8 un\u2019incursione dai risultati modesti o uno show di forza? ",
        "content": " Una rappresaglia \u00abtelefonata\u00bb che non toglie sostanza al messaggio simbolico e forte: l\u2019Iran ha superato la linea rossa attaccando in modo diretto Israele. Il primo di molti tasselli della sfida.\nINTELLIGENCE - Ha fatto il suo mestiere dando l\u2019allarme per tempo. \u00c8 vero che i mullah non si sono nascosti: la rappresaglia era annunciata ed hanno passato comunicazioni attraverso canali riservati sulle loro intenzioni. Per\u00f2 non potevano mascherare i preparativi visto il dispiegamento di mezzi. Lo spionaggio \u00e8 servito a valutare la portata della minaccia e ad elaborare scenari per l\u2019eventuale seguito. I sensori dei satelliti americani hanno quasi certamente \u00abvisto\u00bb la fase iniziale, specie il lancio dei cruise. In \u00abascolto\u00bb, sull\u2019altra barricata, i russi attraverso le \u00abstazioni\u00bb in Siria, curiosi di scoprire dettagli operativi sugli alleati. \n\n Iran-Israele, le notizie sull\u2019attacco in diretta\n LO SCIAME - Una falange di missili/droni, a centinaia per ingaggiare le difese dello Stato ebraico. Anche questo ampiamente previsto ma non da sottovalutare perch\u00e9 risponde a una proiezione continua da parte di Teheran. La Divisione aerospaziale dei pasdaran ha riprodotto in grande quanto fatto dalle milizie alleate dallo Yemen all\u2019Iraq, testando gli armamenti, le rotte di attacco, le contromosse. Si \u00e8 servita anche di quelle \u00abprove\u00bb per sferrare la ritorsione e user\u00e0 quanto avvenuto in queste ore nel prossimo round, cercando di rimediare ad errori, ricorrendo a tattiche e quantit\u00e0 di vettori per soverchiare le \u00abbatterie\u00bb. Specie se dovessero utilizzare nuovi vettori balistici. La Repubblica islamica sta dicendo alla comunit\u00e0 internazionale: abbiamo un lungo braccio, siamo pronti ad usarlo contro qualsiasi avversario. \u00c8 un segnale con molti destinatari, comprese le milizie sciite che spesso sono servite per il lavoro sporco. Non manca, all\u2019opposto, una corrente di pensiero che considera la mossa iraniana un flop per la sua deterrenza, un\u2019incursione \u00abspettacolare\u00bb dai risultati modesti che ha finito per rompere l\u2019isolamento di Israele e messo in secondo piano la causa palestinese. \nLA SCENA - Ci sono commentatori che parlano di \u00abcoreografia\u00bb, di un\u2019operazione ampia ma comunque racchiusa entro certi limiti per evitare la guerra totale. C\u2019\u00e8 sicuramente una componente propagandistica, Israele e Iran/milizie hanno in passato seguito delle \u00abregole di gioco\u00bb per circoscrivere il fuoco. In questo caso per\u00f2 l\u2019assalto \u00e8 stato robusto ed ha costretto il nemico \u2013 anzi i nemici \u2013 ad una mobilitazione. Contano di sicuro i fatti ma pesa la percezione nella turbolenta arena mediorientale. L\u2019Iran \u00e8 un po\u2019 di pi\u00f9 di una \u00abpotenza regionale\u00bb, per questo si \u00e8 dotato di materiale bellico con finalit\u00e0 strategiche che si spingono lontano dal Golfo. La storia insegna: il pericolo Houthi \u00e8 stato ignorato, ritenuto marginale ed oggi abbiamo i combattenti yemeniti che ostacolano il traffico in Mar Rosso.\nLO SCUDO - Capiremo meglio l\u2019impatto dell\u2019attacco quando le versioni ufficiali lasceranno spazio a verifiche indipendenti. Lo scudo, secondo i comunicati israeliani e americani, ha funzionato. Merito della qualit\u00e0 dell\u2019equipaggiamento ma anche del tempo avuto a disposizione per prepararsi alla \u00abbotta\u00bb. Gli ufficiali pasdaran sono stati eliminati da Israele il Primo aprile, la vendetta \u00e8 giunta dopo un paio di settimane. I dati diffusi da Tel Aviv e Washington sottolineano la capacit\u00e0 di fronteggiare il pericolo rappresentato da armi non proprio rapide con una serie di \u00abtrincee\u00bb progressive: i caccia, i Patriot, i sistemi Arrow e Iron Dome, una task force aeronavale, la ricognizione elettronica con velivoli e droni, il supporto logistico con le cisterne-volanti e le basi. Usa, Gran Bretagna, Francia hanno partecipato alla missione al fianco di Israele, confermando un ottimo coordinamento in cieli affollati. Una segnalazione a parte per la Giordania intervenuta con la propria aviazione per fermare gli \u00abintrusi\u00bb nonostante le minacce dei mullah. Il regno hashemita, nei momenti difficili, resta legato al campo occidentale, non si tira indietro. In questi mesi non ha risparmiato critiche per il disastro umanitario a Gaza, ha espresso dissenso pubblico con Gerusalemme, ha dovuto fronteggiare proteste interne pro-Palestina, per\u00f2 ha deciso di associarsi al bastione a tutela del vicino israeliano. E chiss\u00e0 che qualche monarchia sunnita del Golfo non abbia dato una mano in incognito. \nL\u2019INCOGNITA - Joe Biden preme su Netanyahu perch\u00e9 si astenga da colpire in reazione l\u2019Iran e gli dice \u00abprenditi la vittoria\u00bb: in apparenza - secondo indiscrezioni - la Casa Bianca ha bloccato nelle scorse ore lo strike israeliano.  Il premier rivendica davanti ai suoi cittadini il successo e chiede unit\u00e0 ad un paese spaccato mentre l\u2019ala destra del governo vorrebbe una contro-risposta. Gli ayatollah sottolineano lo show di forza (a prescindere dagli esiti) che pu\u00f2 soddisfare la voglia di vendetta e, come in altre occasioni, promettono \u00abmisure difensive\u00bb ma se aggrediti. Si pu\u00f2 sperare che la chiudano, per ora, qui sventolando i risultati. Ecco di nuovo la \u00abcoreografia\u00bb, i gesti teatrali, i ruoli predefiniti di \u00abattori\u00bb di una lunga tragedia, l\u2019idea di uno scambio quasi concordato. Solo che le esplosioni sono state reali, i droni li hanno tirati sul serio ed esistono condizioni/motivi che rappresentano un monito. Prima l\u2019invasione dell\u2019Ucraina e poi l\u2019assalto di Hamas hanno insegnato che tutto pu\u00f2 ancora accadere. Corriere della Sera \u00e8 anche su  Whatsapp. \u00c8 sufficiente cliccare qui per iscriversi al canale ed essere sempre aggiornati.",
        "author": "Guido Olimpio",
        "date": "2024-04-14_00-00-00",
        "date_readable": "Sunday, 14 April 2024, 00:00:00"
    }
]