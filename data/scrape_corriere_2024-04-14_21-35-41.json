[
    {
        "URL_article": "https://milano.corriere.it/notizie/cronaca/24_aprile_14/don-gianfranco-macor-esorcista-il-demonio-e-intelligente-chiunque-comandi-gli-interessa-e-milano-e-una-citta-di-potere-97e740f0-dd4e-491f-bf2b-4f1c4c58bxlk.shtml",
        "title": "Don Gianfranco Macor, esorcista: \u00abIl demonio \u00e8 intelligente. Chiunque comandi gli interessa e Milano \u00e8 una citt\u00e0 di potere...\u00bb",
        "content": "Due piccole stanze in sagrestia. Un lettino con un lenzuolo viola, qualche sedia,  alle pareti un crocefisso, la Madonna e San Michele Arcangelo. Sul tavolo, una tovaglia verde con la scritta \u00abavec Marie, rendons gr\u00e2ce a Dieu\u00bb e un quadretto: \u00ab\u00c8 la beata Eustochio, la protettrice di chi \u00e8 nella tribolazione spirituale\u00bb. Gli esorcismi dei milanesi si fanno nella chiesa di San Tommaso, quello che non credeva se non vedeva, tra i palazzi del lusso e della finanza  di via Broletto. Ogni tanto squilla il cellulare e don Gianfranco Macor deve rispondere:  voci angosciate, aiuto, non so che fare, sto male\u2026 \u00abVedo una decina di persone alla settimana. Ma quelle da seguire costantemente, in questo periodo, sono molto poche: sette-otto in tutto\u00bb.  Don Macor \u00e8 un ottantatreenne friulano di Codroipo. Uno dei nove sacerdoti della diocesi \u00abornati di piet\u00e0, scienza, prudenza, integrit\u00e0\u00bb ai quali l\u2019arcivescovo Scola,  dodici anni fa, chiese aiuto per \u00abi fedeli  che si sentano in qualche modo posseduti  dal male\u00bb. Esercita la prudenza, innanzi tutto:\u00a0\u00abIl mio \u00e8 un servizio di consolazione per la persona che soffre. E la prima cosa \u00e8 capire se possa trattarsi d\u2019un problema psichiatrico o psicologico. In quel caso, la mando da uno specialista. Anche se non \u00e8 sempre facile. Molti psichiatri sono aperti verso di noi. Ma l\u2019Ordine degli psicologi, no: chi di loro affronta il problema del demonio, potrebbe finire sotto processo\u00bb. Se il nodo \u00e8 spirituale, dice don Macor, i segnali sono chiari: \u00abUno, \u00e8 l\u2019avversione al sacro. La persona non riesce a pregare, a entrare in chiesa, al momento della comunione si sente bloccata, o bestemmia. Durante l\u2019esorcismo ti grida \u2018prete di m\u2026a, chi credi di essere!\u2019, oppure ti lusinga. A volte il fedele fa cose che normalmente non sa fare, sa di fatti che non pu\u00f2 sapere, parla lingue che non conosce\u00bb. Proprio a Milano, in una causa di divorzio del 2017, i testimoni riferirono d\u2019una donna esile che sollevava panche pesantissime e il giudice alla fine scrisse nella sentenza d\u2019una \u00abforza particolare, qualcosa che esorbita dalla realt\u00e0 naturale\u00bb, l\u2019ammissione d\u2019una realt\u00e0 superiore agli uomini. Don Gianfranco \u00e8 attento a non banalizzare: \u00abNella mentalit\u00e0 di molti, passa l\u2019idea che sia tutta e sempre colpa del demonio. Le fatture, le maledizioni, i riti. Ma quelle sono quasi sempre superstizioni, cose da Wanna Marchi. Pericolose, sia chiaro: le persone vi s\u2019affidano perch\u00e9 non credono in Ges\u00f9 e - dai oggi, dai domani - certe pratiche rischiano davvero d\u2019aprire le porte del male. Il demonio per\u00f2 ha modi suoi per manifestarsi. Con le tentazioni quotidiane, che giocano in genere sulla nostra fragilit\u00e0. E poi con vere vessazioni, che provocano disturbi notturni, senso d\u2019oppressione, inspiegabili dolori fisici. O con ossessioni, che portano al disprezzo di s\u00e9 e dell\u2019altro, al desiderio del suicidio. Infine, ci sono le possessioni. Le pi\u00f9 rare\u00bb. Milano non \u00e8 ostaggio di Satana, dice don Macor. \u00abE non somiglia certo ad alcuni luoghi della Sardegna, delle Marche, della Sicilia. O a Torino, che ha una grande tradizione anticlericale. Io ho seguito una coppia giovane che ha avuto a che fare coi satanisti milanesi. Sono un mondo chiuso, come le societ\u00e0 segrete. Hanno vari luoghi, modalit\u00e0 diverse: una libreria in centro che fa corsi esoterici, migranti che hanno portato un mondo fatto di stregonerie, a Busto Arsizio c\u2019\u00e8 una scuola di sciamanesimo sudamericano\u2026 Molte attivit\u00e0 poi nascono come movimenti olistici, per dare benessere, ma sotto sotto c\u2019\u00e8 altro: qualcosa che parte dallo yoga e in realt\u00e0 spinge a meditazioni trascendentali che t\u2019illudono di poterti liberare, d\u2019eliminare Ges\u00f9 e i sacramenti dalla tua vita\u00bb. Da sei anni, ogni mese, un gruppo con tre psicologhe e una psichiatra esamina assieme a don Macor i casi pi\u00f9 seri. Nessun esorcismo al telefono: \u00abC\u2019\u00e8 chi li fa. Io no. Perch\u00e9 se c\u2019\u00e8 una reazione particolare, violenta, nessuno contiene il fedele che pu\u00f2 causare del male a s\u00e9 o agli altri. Con uno bello grosso, una volta convocai sei persone perch\u00e9 fossero pronte ad aiutarmi\u00bb. Tantissimi, i racconti di quel che accade nelle due stanzette di via Broletto. Esorcismi che possono durare pochi incontri o mesi. La pia donna che chiede una grazia, non la ottiene e allora si scatena nell\u2019odio per il sacro: le urla sulla tomba d\u2019un santo, gli sputi sulle reliquie, la necessit\u00e0 di preghiere potenti. Oppure la signora che sul lettino \u00abs\u2019agita come una serpe\u00bb; l\u2019universitaria che una notte di Halloween sta in giro, torna e da quel momento desidera solo suicidarsi; il quattordicenne che finisce in un giro di satanisti: \u00abUna sera alle dieci viene e mi dice: stia attento, don, perch\u00e9 sanno che vengo da lei\u2026\u00bb. C\u2019\u00e8 anche un tizio che durante gli esorcismi s\u2019alza e prova ad avventarsi su  don Gianfranco: \u00abMa ogni volta si ferma a distanza. Non riesce a raggiungermi, a mettermi le mani addosso. Non mi spavento. Perch\u00e9 io sono autorizzato dal mio vescovo e quindi ho la garanzia della protezione del Signore\u00bb. Diceva don Gabriele Amorth, il pi\u00f9 famoso degli esorcisti, che pochissimi nella Chiesa credono all\u2019esistenza del diavolo: pure il generale dei gesuiti, due anni fa, l\u2019aveva liquidato come una semplice \u00abrealt\u00e0 simbolica\u00bb. Ma se non ci credono molti preti, perch\u00e9 dovrebbero crederci gli altri? \u00abPerch\u00e9 i laici, l\u2019esistenza del demonio, la provano sulla loro pelle. Fra i sacerdoti, il tema non \u00e8 molto approfondito. Per\u00f2 Paolo VI disse nel 1972 che il male non \u00e8 un concetto: \u00e8 una persona. E anche papa Francesco parla di un\u2019azione straordinaria del demonio\u00bb. Dal 2014 \u00e8 riconosciuta l\u2019Aie, l\u2019Associazione internazionale degli esorcisti - 900 nel mondo, 240 in Italia \u2013 che ha un sito, i numeri di cellulare su internet, cinque giorni all\u2019anno di formazione, dossier mensili d\u2019aggiornamento.\u00a0 E ai vescovi, che sono i titolari dell\u2019attivit\u00e0 esorcistica, indirizza chiunque chieda aiuto. Ma chi? \u00abNon vedo solo signore o studentesse. Anche avvocati, professionisti.\u00a0\u00c8 venuto perfino un astrologo\u00bb. Qualche politico? \u00abNo. Per\u00f2 il problema c\u2019\u00e8\u00bb. La Lega che s\u2019ispirava ai druidi e faceva cerimonie pagane sul dio Po? \u00abNon mi riferisco solo all\u2019ampolla di Bossi. Compare una rete di neopaganesimo internazionale, pi\u00f9 estesa, che va studiata. Sta sia a destra, sia a sinistra. Perch\u00e9 il demonio \u00e8 intelligente. Milano \u00e8 una citt\u00e0 di potere. E chiunque comandi, gli interessa\u00bb. Se vuoi restare aggiornato sulle notizie di Milano e della Lombardia iscriviti gratis alla newsletter di Corriere Milano. Arriva ogni giorno nella tua casella di posta alle 7 del mattino. Basta cliccare qui.",
        "author": null,
        "date": "2024-04-13_19-03-52",
        "date_readable": "Saturday, 13 April 2024, 19:03:52"
    }
]